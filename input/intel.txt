Firmę założyli 18 lipca 1968 Gordon E. Moore oraz Robert Noyce, a nazwa pochodzi od słów Integrated Electronics. Wkrótce dołączył do nich Andrew Grove, późniejszy wieloletni prezes firmy[3]. Siedziba główna znajduje się w Santa Clara w stanie Kalifornia w Stanach Zjednoczonych. Oprócz mikroprocesorów wytwarza między innymi płyty główne, chipsety do płyt głównych, zintegrowane układy graficzne, pamięci Flash, mikrokontrolery, procesory do systemów wbudowanych (embedded), sprzęt sieciowy (np. karty sieciowe, chipsety WiFi i WiMAX), systemy zarządzania pamięcią masową (SAN, NAS, DAS)[4]. O sile firmy stanowią zdolność projektowania zaawansowanych procesorów, których kolejne generacje zwiększają swoją moc obliczeniową zgodnie z prawem Moore'a oraz bardzo wysoki poziom zdolności produkcyjnych. Początkowo znana wśród inżynierów i technologów, dzięki przeprowadzonej w latach 90. udanej kampanii marketingowej "Intel Inside", sama firma oraz marka procesorów Pentium stały się powszechnie znane.
